आशियाई क्रीडा स्पर्धेत भारतीय हॉकी संघाची नेत्रदीपक कामगिरी सुरूच असून आज झालेल्या सामन्यात 'हॉकी इंडिया'नं हाँगकाँगचा २६ विरुद्ध शून्य गोलच्या फरकानं दणदणीत आणि खणखणीत पराभव केला. हा जबरदस्त विजय नोंदवताना भारतानं एशियाड स्पर्धेतील १७-० गोलचा आपलाच विक्रम मोडित काढला. हॉकीच्या इतिहासात तब्बल ८६ वर्षांनंतर भारतानं इतका मोठा विजय मिळवला आहे. यापूर्वी १९३२च्या ऑलिम्पिकमध्ये भारतानं अमेरिकेचा २४-१नं पराभव केला होता.

एशियाड स्पर्धेत सुरुवातीपासूनच भारतीय संघ दमदार प्रदर्शन करत आहे. पहिल्याच सामन्यात भारतानं इंडोनेशियाला १७-०नं धूळ चारली होती. त्या सामन्यात भारताच्या ९ खेळाडूंनी गोल केले होते. एशियाडमधील तो भारताचा सर्वात मोठा विजय होता. तो विजयही खुजा वाटेल अशी कामगिरी भारतानं आज केली. भारतीय खेळाडूंनी आक्रमक खेळ करताना हाँगकाँगला गोलची एकही संधी दिली नाही. ठराविक वेळानं भारताचे गोल होत गेले. सामना संपला तेव्हा भारताच्या खात्यात तब्बल २६ गोल होते. तर, हाँगकाँग भोपळाही फोडू शकला नव्हता. या विजयानंतर भारतीय हॉकी संघावर अभिनंदनाचा वर्षाव होत आहे.