योगेश फोनवर हुंदके देत देत बोलत होता. तितक्यात बेल वाजली.
कोणीतरी आलंय, पुन्हा फोन करतो" असं सांगून त्यानं फोन कट केला. आवंढा गिळला आणि दार उघडलं.
"अरे सुरेखा? ये .. ये ... आज कशी वाट चुकली?" चेहऱ्यावर हास्य आणत त्यानं स्वागत केलं.
"सुयशंच लग्न आहे पुढच्या महिन्यात. त्याची पत्रिका द्यायला आले."
"बैस. पत्रिका द्यायला एकटीच? भावजी कुठायत? थांब हा बाबांना बोलावतो" योगेश घाईघाईत आत गेला.
"कोण आलंय" असं म्हणत वाट चाचपडत येणाऱ्या बाबांना योगेशनं आधार दिला. बाबांना खुर्चीत बसवून तो पुन्हा आत निघून गेला.

"कोण? सुरेखा का? काय म्हणतीयेस? कसं चाललंय ?"
"आम्ही मजेत. सुयशच्या लग्नाची तयारी चाललीये. त्याचीच सगळी गडबड. तुमची तब्येत काय म्हणतीये?"
"मी बराय. दिसायला थोडा त्रास होतो, आणि ऐकायला थोडं कमी येतं. वयानुसार होणारच आता" एक क्षण थांबून आजोबा पुन्हा बोलले. "आमची ही गेले तीन चार महिने अंथरुणाला खिळलीये.. काही बोलत नाही, फार हालचाल नाही. अन्न पाणी नळीवाटेच. ते ही अगदी थोडं. सगळ्या क्रिया अंथरुणातच.. तिचंच जरा..." आजोबांनी वाक्य अर्धवट सोडून दिलं.
सुरेखा लगेच उठून आजीला बघायला आतल्या खोलीत गेली. योगेश खिडकीतून बाहेर बघत पाठमोरा उभा होता. सुरेखा आत आलीये त्याची चाहूल सुद्धा त्याला लागली नाही.
पलंगावर आजी निश्चल पडून होती. सलाईन मधून येणारी नळी अंगावर अंथरलेल्या पांघरुणाच्या आड लपली होती.
सुरेखाला वाईट वाटलं. तिला आपल्या लहानपणीचे दिवस भर्रकन डोळ्यासमोरून गेलेले दिसले. शेजारीण असली तरी आजीनं तिला स्वतः:च्या नातीसारखं प्रेम दिलं.
इतक्या वर्षात आपण आजीला भेटायला सुद्धा येऊ शकलो नाही ह्याची तिला खंत वाटली. इच्छा असूनही आज आजीसमोर ती आपल्या भावना व्यक्त करू शकत नव्हती.
आजीच्या अश्या परिस्थितीत कोण काय करणार? आजीची लवकर सुटका कर इतकी प्रार्थना तिनं देवाला केली.
ती बाहेर आली. दोन मिनिटं एकटक आजोबांकडे बघत होती. आजोबा आपल्या जाड भिंगाच्या चष्म्यातून इकडे तिकडे बघत होते.
दोन मिनिटं शांततेत गेली.
सुरेखानं पिशवीतून पत्रिका बाहेर काढली आणि आजोबांच्या हातात ठेवली.
"आजोबा, येत्या २० तारखेला सुयशंच लग्न आहे... त्याला आशीर्वाद द्यायला नक्की यायचं हा" तिनं भानावर येत आमंत्रण केलं.
"अरे वा वा .. हो मी नक्की येणार. पण आमची 'ही'  येईल की नाही जरा शंकाच आहे. तोपर्यंत बरी झाली तर ठीक. कारण अनेक दिवस झोपूनच आहे ती..... अरे योगेश, जरा हातावर साखर तरी ठेव हिच्या."
आजीची परिस्थिती इतकी गंभीर असून सुद्धा आजोबांना कुठेतरी असं वाटतंय की ती बरी होईल; हे बघून सुरेखाचा कंठ दाटून आला.
बाबांचा आवाज ऐकून योगेश बाहेर आला. त्यानं तिच्या हातावर साखर ठेवली. सुरेखानं फार वेळ न रेंगाळता तिथून काढता पाय घेतला.
जाता जाता अंथरुणात शांत पडलेल्या आजीकडे सुरेखानं एक नजर टाकली. 
जिने उतरताना योगेशची बहीण गौरी आणि तिचे मिस्टर वर येताना दिसले. त्यांना तिथेच उभ्या उभ्या आमंत्रण देऊन सुरेखा निघून गेली.

आठवड्याभरातच आजी गेल्याची बातमी सुरेखाच्या कानावर पडली.

बेल वाजली म्हणून सुरेखानं दर उघडलं. समोर आजोबा उभे होते. तिनं त्यांना सोफ्यावर बसवलं आणि पाणी आणून दिलं.
"कसे आहात आजोबा?"
"बराय, योगेशला म्हटलं चल आज सुरेखाचं घर बघून येऊ, म्हणून आलो. तो मला सोडून गेला त्याच्या कामाला...जाताना तू फक्त रिक्षात बसवून दे तेव्हडं".
आजोबांचं घरी येणं तिला अनेपक्षित होतं. पण आजी गेल्याच्या धक्क्यातून ते सावरले आहेत आणि हिंडत फिरत आहेत, बोलत आहेत ते बघून तिला बरं वाटत होतं.
"सुयशंच लग्न उत्तम झालं बघ. जेवण सुद्धा मस्त होतं. मला येता आलं लग्नाला. कारण 'हि'चे सगळे दिवस झाले होते. सुयशच्या लग्नादिवशी सोळावा दिवस होता तिचा. घरी बसून किती दु:ख करायचं. म्हटलं जाऊयात लग्नाला. नवदांपत्याला आशीर्वाद तरी देऊन येऊ" बोलता बोलता आजोबांना हुंदका अनावर झाला.
सुरेखानं त्यांना जेवायला वाढलं. थोड्या गप्पा झाल्या. दुपारी थोडी विश्रांती आणि चहा घेऊन आजोबांना तिनं रिक्षात बसवून दिलं.

घरी आल्या आल्या तिनं कॅलेंडर बघितलं. सुयशच्या लग्नाच्या सोळा दिवस आधी. त्या तारखेवर बोट आलं तसं ती स्तब्ध झाली.
आजोबांना आमंत्रण करताना आजीचा फक्त देह तिथे होता. आजी सर्वांना सोडून आधीच निघून गेली होती.
या विषयावर एका सदस्यानं इथे चर्चाप्रस्ताव ठेवला आहे. विषय गंभीर आणि सर्वस्पर्शी असल्यानं  सगळ्यांना उपयोगी होईल म्हणून  हा लेख लिहितोय.

आत्महत्येचं मूळ कारण स्वतःला व्यक्ती समजणं आहे. ही धारणा सर्वदूर आणि खोलवर पोहोचली असल्यानं कुणालाही आणि केव्हाही आत्महत्या करावीशी वाटू शकते आणि ही शक्यता नाकारता येत नाही, हेच या विषयाचं गांभीर्य आहे.  मृत्यू व्यक्तिमत्त्वाचा अंत आहे. ही प्रक्रिया नैसर्गिकरीत्या न  घडता, स्वतःला त्यातून सोडवण्याचे दोनच मार्ग आहेत. एकतर आपण व्यक्ती नाही हा उलगडा  होणं किंवा  मग आत्महत्या.  पहिली सोडवणूक आध्यात्मिक प्रक्रिया आहे आणि दुसरा प्रकार हा  माणसानं शोधलेला शॉर्ट कट आहे. 

व्यक्तिमत्त्वाचे दोन पैलू आहेत; एक म्हणजे  स्वतःला देह समजणं आणि दुसरा म्हणजे स्वतःला मनोनिर्मित व्यक्ती समजणं. अर्थात, हे दोन्ही गैरसमज इतके खोलवर  रुजलेले आहेत की याविरुद्ध बोलणारी व्यक्ती समाजाला विक्षिप्त वाटते.  पण आत्महत्येची फक्त दोनच कारणं  आहेत. एक म्हणजे शारीरिक यातना असह्य होणं ( नुकतीच  घडलेली हिमांशू राय यांची आत्महत्या), किंवा मग स्वप्रतिमेचा बोजवारा उडायची प्रचंड दहशत वाटणं.  यासाठी स्वप्रतिमा राष्ट्रीय किंवा जागतिक दर्जाची हवी असं नाही;  ज्याची प्रतिमा सामान्य आहे असा शेतकरी सुद्धा त्याच कारणानं आत्महत्येला प्रवृत्त होतो.  

थोडक्यात,  असहाय्य शारीरिक व्याधी किंवा प्रतिमा हननाचा धोका कुणाच्याही जीवनात आणि कधीही उद्भवू शकतो.  त्यामुळे कोणतीही शारीरिक व्याधी झाली आणि यातना कितीही असहाय्य झाल्या तरी  आपण देहाचा अंत करण्यापेक्षा, मृत्यू देहाला वेदनेपासून कसा मुक्त करतो हे पाहण्याचं कुतूहल, सर्व यातनाच नव्हे तर आत्महत्येच्या विचारावर सुद्धा मात करून जाईल.  एवढंच नाही तर ती  पराकोटीची आध्यात्मिक साधना होईल आणि शेवटच्या क्षणी तरी आपण देह नव्हतो हा उलगडा  होईल.  ही झाली  आत्महत्येच्या प्रवृतीपासून पहिली सोडवणूक. 

प्रतिमा हननाच्या दहशतीपासून मुक्त होण्याचा सर्वात सोपा मार्ग म्हणजे  परिणामांची क्षिती न बाळगता, स्वतःच्या चुकीची सर्वांसमक्ष प्रांजळ कबुली देणं. थोडक्यात,  स्वतःच्या हातानं स्वतःचं प्रतिमा हनन करून घेणं आणि आत्महत्येला दुहेरी प्रतिमा हननाच्या संधीपासून वंचित करणं . किंवा प्राप्त परिस्थिती ही दैववशात ओढवली असेल आणि त्यात स्वतःची काहीही चूक नसेल (उदा. कर्जबाजारी झालेला शेतकरी) तर  अत्यंत प्रामाणिकपणे कर्ज देणारा आणि स्वतःचे कुटुंब व आप्त यांच्यासमोर आपला आत्महत्येचा विचार मांडणं.  ही सर्वात सोपी सोडवणूक आहे कारण आपण जिवंत असू तर परिस्थितीतून मार्ग निघू शकेल, आत्महत्या केली तर अडचण तशीच राहील आणि सोडवणाराच उरणार नाही. पण इतकाही विचार करायची गरज उरत नाही, कर्ज देणारा, आपले कुटुंबीय आणि आप्तच प्रसंगातून मार्ग काढायला आपल्याबरोबर उभे राहतात आणि आत्महत्येचा विचार संपून जातो.   ही प्रतिमा हननाच्या दहशतीमुळे आत्महत्येला प्रवृत्त  होण्यापासून मुक्त करणारी, दुसरी सोडवणूक आहे.

त्या काळात मी मनोगतावर पडीक असायचो. तेव्हा तुझी 'कॉफी' दिसली. म्हटलं बघूया कशी वाटतीये ही कॉफी !
कॉफी हा प्रकार असा आहे, कितीही कडू असली तरी आपल्याला हवी असते. कडवटपणा जितका जास्ती, तितकी तिची नशा जास्ती ! तुझी 'कॉफी' वाचताना असंच काहीसं वाटलं.
कथेमधली 'अनामिका' इथेच माझ्या आजूबाजूला बसते अस वाटून गेलं एका क्षणाला !
एकतर मला वाचनात फार रस नाही. पण एखादा लेख आवडला की त्या लेखकाच्या इतर लिखाणावर नजर टाकायची माझी सवय.
'अनामिका'. ह्याच नावानं लिहितेस ना तू?  एका टिचकी सरशी तुझं सगळं लेखन माझ्यासमोर मनोगतानं आणून ठेवलं. बरंच लिहून ठेवलं आहेस की !
मग काय. प्रवास सुरू झाला. तुझ्या कथा-कविता-चारोळ्या वाचून काढायचा.  वेळ मिळेल तसा मी तुझी एक एक कथा वाचायला लागलो.
कसं काय इतकं मस्त शब्दांकन जमतं तुला? प्रत्येक कथेमध्ये एक जादू आहे. असं वाटतं ती कथा, त्यातील प्रसंग; आपल्याच भोवती घडतोय.
आपल्या आजूबाजूला घडणाऱ्या लहान सहान गोष्टीसुद्धा किती सहज मांडल्या आहेस.  आपल्या मनाचे कोनाडे किती छान चित्रित केले आहेस !
कोण आहेस गं तू? असं मनाला भिडणारं लिहायला कसं जमतं तुला ?
एक समजलं, की तू नक्कीच एखाद्या सॉफ्टवेअर कंपनी मध्ये कामाला असणार. कारण तुझ्या काही कथा आयटी क्षेत्रात काम करणाऱ्या, माझ्यासारख्याच 'पात्रांवर' लिहिलेल्या !
एका लेखात तू एक वाक्य लिहिलंयस. "माझं तुझ्यावर प्रेम आहेच रे...पण....माझं माझ्यावरही खूप प्रेम आहे. आणि एकांतात, तू सोबत नसतोस तेव्हा ते वाढतंच जातं. :-)"
वाक्य वाचलं आणि खुर्चीतून उठून ताडकन उभा राहिलो. आजूबाजूला एक नजर फिरवली. आजूबाजूच्या अनेक परिचित अपरिचित चेहऱ्यांमध्ये तुला शोधायला लागलो.
मनात म्हटलं "इथंच आसपास आहे रे हि, नक्की कोण ते सापडत नाही !"

एखाद्या लिखाणात प्रेमभंग, तर कधी मैत्रीमध्ये ताटातूट ! कधी कोणाला जुनं प्रेम पुन्हा मिळालं, तर कधी कोणी प्रेम व्यक्तच करू शकला नाही म्हणून आयुष्यभर पश्चात्ताप करीत बसला !
असं खरंच घडतं का प्रत्येकाच्या आयुष्यात? माहीत नाही. कथेतील पात्रांच्या दु:खाची झळ माझ्या मनाला बसू लागली. माझ्या नकळत !
ह्या पात्रांची निर्मिती ज्यानं केली त्या व्यक्तीविषयी माझं कुतूहल वाढू लागलं. असं वाटायचं, की लेखातील पात्र हे तुझीच गोष्ट सांगत आहेत. त्यांच्याबद्दल निर्माण झालेली सहानुभूती तुझ्याबद्दलही वाटू लागली. 
असं म्हणतात, की मन दु:खात भरडून निघत असेल तर आपोआपच चांगले शब्द कागदावर उमटायला सुरुवात होते.
खरंच असं होतं का गं?
कोण आहेस तू?
तू सुद्धा तश्या वेदनांमधून जातीयेस का गं? तुलाही कोणी सोडून गेलं का आयुष्यात? त्या कथेतील पात्रांप्रमाणे तू सुद्धा विरह सहन करतीयेस?
एकदा ह्या शब्दांमागचा चेहरा बघायचा आहे. एकदा.
पण 'अनामिका' तू ! कसं कळणार कोण आहेस ? तुझं शेवटचं लेखनही तू जवळपास तीन वर्षांपूर्वी केलं होतंस ! तुझ्या लेखांवर असंख्य प्रतिक्रिया येऊन पडल्या होत्या, त्यावर उत्तर लिहायलासुद्धा तू मनोगतावर फिरकलेली दिसत नाहीस.
शेवटी न राहून तुला मनोगतावर व्यक्तिगत निरोप धाडला !
त्यालाही तुझं उत्तर नाही. अपेक्षितच होतं. कारण तो निरोप वाचायला तू मनोगतावर फिरकली पाहिजेस ना ! कुठे गायब झाली आहेस?
खरंतर मला मनोगतावर यायला उशीरच झालेला होता. कमीत कमी चार वर्ष उशीर ! कारण त्याच काळात मनोगतावर भरपूर प्रमाणात चांगलं लेखन प्रकाशित झालेलं मी बघितलं आहे. त्यावर येणाऱ्या प्रतिक्रिया आणि त्यांना उत्तरं, किती त्वरित यायची.
मनोगताच्या सर्वोच्च काळात आपण त्याचे सदस्य नव्हतो ह्याची खंत आजही वाटते. असो.

अनेक दिवस प्रतीक्षा केली. माझ्या व्यक्तिगत निरोपास तुझं उत्तर येईल ह्याची आशा संपुष्टात आल्यावर मी मनोगत च्या प्रशासकांनाच एक व्यक्तिगत निरोप धाडला !
"मा. प्रशासक, ज्यांना आपण व्यक्तिगत निरोप धाडतो, त्यांना एक विरोप (ईमेल) पाठवता येईल का? त्या निमित्तानं ते मनोगतावर लॉगिन तरी करतील !"
मनोगताला एक अवकळाच आली होती. प्रशासकांनी उत्तर धाडलं - "मनोगताची सध्याची आवृत्ती अतिशय जुनी झाली आहे. त्यात तुम्ही सुचवलेला बदल होऊ शकणार नाही."
झालं. तुझ्याविषयी जाणून घेण्याचं तेही दर बंद झालं.
तुझे लेख वाचता वाचता अगदी अखेरच्या लेखावर येऊन पोचलो होतो. तुझ्या लेखनाची शिदोरी संपत आल्याची चिंता मनाला सतावू लागली.
टिचकी मारून लेख उघडला. नाव होतं 'नवीन सुरुवात'. लेख आवडला हे वेगळं काही सांगायला नकोच.
पण आश्चर्य म्हणजे आज खाली तू तुझं नाव लिहिलं होतंस.
"विद्या".
चलातर, तुझं नाव विद्या आहे हे तरी समजलं !
माझ्या ओळखीतल्या दोन्ही 'विद्या' चटकन डोळ्यासमोरून गेल्या. छे, त्या कसल्या इतकं सुंदर लेखन करतायत !
तुला शोधण्यासाठी तुझ्या नावाचा हा धागा किती उपयोगी येतोय बघू म्हटलं. काही फायदा झाला नाही. एका शब्दावरून तुला कसं शोधणार ! गुगल वर बघितलं तर हजारो विद्या आल्या. तुझ्या कथांवरून तू कशी असशील ह्याचा एक अंदाज मी बांधला होता.
नाहीच सापडलीस.
तुझे सगळे लेख अनेक वेळेस वाचून झाले. तुला शोधण्याचा नादही सोडून दिला. मनोगतावर माझं यायचं कमी झालं. तसंही आजकाल कोण इथे लेखन प्रकाशित करताना दिसत नाही.

जवळपास तीन वर्ष गेली. आज पुन्हा एकदा तुझी 'कॉफी' घेतली. नेहमीसारखीच बहारदार ! कडू, पण हवीहवीशी कॉफी !
आज वाटलं, बघूया ही अजून कुठे लेखन करतीये का.
तुझ्या एका लेखातलं एक वाक्य गुगल वर टाकलं. तंतोतंत जुळणारा एक धागा मिळाला. मायबोली चा !
मग काय, क्षणात मायबोली चा सदस्य झालो. 'तुझा चाहता' म्हणून नोंदही केली. मायबोलीवर अजूनही तू लेखन करतीयेस हे बघून थोडा धीर मिळाला.
तुझा फोटो बघितला. तुझ्या कथांवरून तू कशी असशील ह्याचा एक अंदाज मी बांधला होता. कल्पनेपेक्षा फार वेगळी नव्हतीस तू !
तू तिथे दिलेल्या फेसबुक पेज वर गेलो. तिथे तुझ्याबद्दल अजून काही गोष्टी समजल्या. हजारोंच्या संख्येनी तुझे चाहते. तुझं अमेरिकेत वास्तव्य, संगणक कंपनीत कामाला, दोन मुलांची आई. एक प्रसिद्ध लेखिका.
त्या कथांमधल्या प्रत्येक शब्दामागे हा चेहरा आणि ही व्यक्ती दडलीये तर !
इतके दिवस तुला शोधत होतो. आज तू दिसलीस. तुझ्या एका चाहत्यानं तुला शोधून काढलं !

आता पुढे ?
माहीत नाही.
मला थोडं विचित्र वाटतंय ! जरा अस्वस्थ.
तुला शोधून काढल्यावर माझा शोध संपला होता. त्याचं समाधान मला अपेक्षित होतं. पण ते समाधान मला मिळालं नाही.
बहुतेक मी लेखामधील त्या अनामिकेच्या शोधात होतो ! कथेच्या निर्मात्याच्या नाही.
अनामिका आणि विद्या ह्या दोन्हीमधला फरक मला आजपर्यंत समजलाच नाही. म्हणूनच इतक्या प्रयत्नांनी आज तुला शोधून काढल्याचं समाधान माझ्याकडे नाही.
मी तुझ्या कथांच्या प्रेमात पडलो, त्यात मला जी अनामिका दिसली, ती पुन्हा एकदा तुझ्या लेखांमधून मला भेटेल अशी अपेक्षा आहे.
-समाप्त.
मार्च एप्रिल महिना म्हणजे परीक्षेचा मोसम. आणि या परीक्षांतली सगळ्यात महत्त्वाची परीक्षा म्हणजे वार्षिक परीक्षा. पहिलं आणि दुसरं महायुद्ध म्हणजेच दहावी आणि बारावी यांना एक स्वतंत्र प्रकरण लागेल त्यामुळे सध्या आपण फक्त या वार्षिक परीक्षे बद्दल बोलूया.         तीनमाही. सहामाही, नऊमाही अशा लुटुपुटूच्या लढाया झाल्यानंतर प्रत्येकाला आपल्या मर्दुमकीचा चांगलाच अंदाज आलेला असायचा. आणि मग यायची वार्षिक परीक्षा.
कुठल्याही वर्गाचा उभा आडवा किंवा कसाही छेद घेतलात तर त्याचे तीन घटक दिसून येतील. हे प्रवर्ग या शालेय वर्गाचे व्यवच्छेदक लक्षण होत.  
प्रवर्ग पहिला हुशार मुलांचा. वैयक्तिक जीवनातील यांची हुशारी हा वादाचा मुद्दा असेलही पण परीक्षेच्या कसोटीवर मात्र यांचे निर्विवाद वर्चस्व. यांची परीक्षेची तयारी शाळेच्या पहिल्या दिवसापासून सुरू व्हायची त्यामुळे नऊमाही परीक्षेनंतर यांची पहिली किंवा दुसरी उजळणी सुरू असायची. काही जण तर चक्क नमुना प्रश्नपत्रिका सोडवण्याचे अचाट पराक्रमही करायचे. स्लॅबच्या घरात राहणाऱ्यांना जशी पावसाळ्यापूर्वी नळे परतण्याची चिंता नसते तशीच यांना वार्षिक परीक्षेची नसायची.  
 दुसरा प्रवर्ग मस्तीखोर आणि ढ मुलांचा. यांचा वैयक्तिक ढ पणा हा हुशार मुलांसारखाच वादाचा मुद्दा. पण आपण शाळेत येतो तेच मुळात आई वडिलांवर आणि यच्चयावत प्राणिमात्रावर उपकार करायला ही यांची धारणा. अभ्यास वगैरे फालतू गोष्टींपेक्षा उनाडक्या. टवाळक्या याकडे यांचा ओढा जास्त. वार्षिक परीक्षा म्हणजे यांच्यासाठी क :पदार्थ. त्यामुळे यांना नळे परतायची काय तर पावसाळ्याचीच भीती नसायची.
      या दोन दक्षिणोत्तर ध्रुवांमध्ये पसरलेला तिसरा प्रवर्ग म्हणजे माझ्यासारखा मध्यमवर्गीय बहुजन समाज. ज्यांचा सर्वसामान्य पणा वादातीत. सगळ्यात जास्त टेन्शन वाला हा प्रवर्ग. त्यामुळे मग पुस्तकांच्या शोधाशोधीपासून सुरवात. काही पुस्तक तर इतक्या विपन्नावस्थेत असायची की पत्रावळीसाठी सुद्धा वापरता येणार नाहीत. मग नवीन पुस्तक नवनीत प्रश्नसंच गाईड अशी शस्त्रसज्जता व्हायची. पुढचा मुख्य पाडाव म्हणजे युद्धाची आखणी अर्थातच अभ्यासाचे वेळापत्रक. यामागची प्रेरणा अर्थातच घरच्यांचा धाकवजा टोमणे. पण हा मात्र गंभीर मामला असायचा मला वाटत इतक्या गंभीरपणे अभ्यास केला असता तर चार मार्क जास्त पडले असते कारण या वेळापत्रकाचा दुसऱ्या दिवशीच बोजवारा उडायचा. मला सांगा पहाटे ५ ला उठणे कोणाच्या बापाला शक्य झालंय क? मग ५ चे ८ व्हायचे आणि सगळं वेळापत्रक कोलमडून पडायचं. नोकरदार माणसांचा पगार जसा महिना अखेर पर्यंत उडून जातो तसाच वेळ उडून जायचा आणि मग वार्षिक परीक्षा तोंडावर येऊन ठेपायची. मग काय रात्र रात्र जागर हा चॅप्टर महत्त्वाचा नाही तो सोडून देऊ असे अघोरी प्रकार सुरू व्हायचे. अखेर तो दिवस उजाडायचा.
    पॅड आणि कंपास पेटी घेऊन वर्गात शिरताना छातीत धाकधूक व्हायची. आपला नंबर शोधल्यावर बेंच पहिला नाही हे पाहताच जीव भांड्यात पडायचा. काही दुर्देवी जिवांना मात्र स्वतंत्र बेंच मिळायचा. हुशार मुलं वैराग्याच्या तटस्थपणे आणि स्थितप्रज्ञपणे बसायची. कॉपी नामक रामबाण असल्यामुळे मस्तीखोर लोकांच्या वागण्यात राजकारण्यांचा बेदरकारपणा असायचा. राहता राहिलो आम्ही देवाचा धावा करणे हा एकच पर्याय. या काळात नवसाचे पेढे खाऊन बहुधा देवालाही मधुमेह होत असावा. परीक्षेचा  टोल झाला आणि प्रश्नपत्रिका हातात पडली की मात्र घड्याळाशी झुंज सुरू व्हायची. पेन, पेन्सिल पट्टी अशी शस्त्र भात्यातून निघायची. पुरवण्या वर पुरवण्या आणि त्या बांधायला दोर. हुशार मुले  मात्र स्वतःचा स्टेपलर घेऊन यायची. शेवटच्या दहा मिनिटात हाताचा वेग प्रकाशाच्या वेगाशी स्पर्धा करायचा. पेपर हातातून खेचला गेल्यावर मग किती प्रश्न सोडवले आणि किती मार्क्स मिळतील याचा अंदाज बांधला जायचा. पेपर मागून पेपर आणि अखेर परीक्षा संपायची. महाराज गडावर पोचल्यावर बाजीप्रभूला झाला नसेल इतका उन्माद नसानसातून वाहायचा कारण वेध लागायचे उन्हाळी सुट्टीचे.  
शाळा सुटली आणि त्याच बरोबर सुटली ती वार्षिक परीक्षा. बरं वाटलं, वाटलं संपली ती एकदाची कटकट. बघता बघता आयुष्याचं रहाट गाडगं सुरू झालं. आता रोजच होते एक नवीन वार्षिक परीक्षा ज्याला असतो ना सिलॅबस ना अभ्यास ना कॉपी. नापास होण्याचा तर पर्यायच नाही. सालं शाळेचे आयुष्य आता या चष्म्यातून सोपं वाटतं. आपलं सर्वात मोठं चॅलेंज म्हणजे पास होणे आणि पुढल्या वर्गात जाणे बस्स साधा सोपा आणि सरळ हिशोब असायचा. आता सगळे वर्ग संपले  आणि आता जेव्हा आपल्या स्वतंत्र बाकावर बसून आपली स्वतःची स्वतंत्र प्रश्नपत्रिका सोडवतो ना तेव्हा आठवत राहते मला ती शाळेतली वार्षिक परीक्षा.
 
 माझ्या एका मित्राने स्वत: म्हटलेल्या गाण्याचे ध्वनिमुद्रण Whatsapp वर मला पाठवले ते मला आवडले म्हणून माझ्या दुसऱ्या एका मित्राकडे ते पाठवावे असे वाटले पण त्याच्याकडे Whatsapp नाही हे मला माहीत असल्यामुळे त्याच्या मुलाकडे (त्याचा स्वत:चा व्यवसाय असल्यामुळे) असेल म्हणून त्याविषयी चौकशी करण्यासाठी त्या मित्राला फोन केला पण तो अंघोळीत गुंतल्यामुळे त्याच्या पत्नीने घेतला अर्थात आमचे घरोब्याचे संबंध असल्यामुळे माझ्याशी बोलायला काहीच अडचण नसल्यामुळे ती बोलू लागली.तेव्हां माझा फोन करण्यामागील हेतू तिला सांगितला त्यावर "छे छे तसले काही नसते आमच्याकडे " असे तिने मला जणू बजावलेच. इतर वेळेस अगदी खेळीमेळीने संभाषण करणाऱ्या व्यक्तीने या पद्धतीने बोलणे सुरू केल्यावर मी चकितच झालो. Whatsapp म्हणजे काहीतरी अभद्र गोष्ट असावी असा तिचा सूर वाटला, आणखी तेवढ्यावरच न थांबता  "आम्हाला ते आवडत नाही आणि एकादी गोष्ट आम्हाला आवडत नसेल तर कुणी आग्रह केला म्हणून काही आम्ही बाळगत नाही."अश्या अर्थाचे उद्गारही तिने काढले व त्याचरून Whatsapp या प्रकाराविषयी तिला फारच तिटकारा  असावा असे दिसले. मी काही तसा आग्रह करण्यासाठी तिला फोन केला नव्हता. पण जणू मी त्यासाठीच फोन केला असे समजून  पुढे "आम्हाला कोणाशी बोलावे वाटले तर आम्ही फोन करतो " असेही उद्गार तिने काढले,( तसे बघायला गेल्यास  मीही तिच्याशी फोनवरच बोलत होतो). त्यावर तिच्या तावडीतून सुटका करून घेण्यासाठी " बरे ठीक आहे आमच्या मित्रवर्यांचे स्नान आटोपल्यावर त्याला फोन करतो असे म्हटले त्यावर "नाही झालीच आहे त्यांची अंघोळ "म्हणून माझी सुटका होऊ न देता Whatsapp  विषयी आपल्याला काय अनुभव आले आणि त्याचमुळे अश्या निर्णयास आपण का आलो याविषयी तो बोलत राहिली आता माझ्या स्मार्ट फोनवरही अनेक वेळा ऐकून कान किटण्याची शक्यता असणारे  गाण्याचे किंवा वाद्यांचे प्रयोग किंवा पहाताना आपल्यालाच भोवळ येईल असे नृत्याच्या प्रात्यक्षिकांचे विडिओज येतातही व मनात असो वा नसो ते न ऐकता किंवा न पाहताच त्यांना "आवडले" अशी पावती द्यावी लागते तरीही काही महत्वाचे संदेशही पटकन्‍  मिळून झटपट काही कामे आटोपतात असा अनुभवही येतो. सध्या "तूच मला आधार" च्या काळात , आधारच्या झटपट निर्गमनासाठी तर त्याचा मला फारच उपयोग झाला हे मान्यच करावे लागेल..
        माझ्या मित्राला मग मी माझे फोन करण्याचे कारण सांगून दुसऱ्या कुणाचा फोन उदा: त्याच्या मुलाचा Whatsapp युक्त आहे का याची विचारणा केली.अर्थात या अगोदर त्याच्या बायकोला विचारण्याचा मूर्खपणा मी केला होता आणि" जे आम्हाला आवडत नाही तेच त्याच्याही बाबतीत लागू होत नाही का?" अशी माझी चंपी झाली होती.त्यांच्या मुलाचा स्वत:चा व्यवसाय असल्यामुळे कदाचित त्याच्या फोनवर Whatsapp असेल अशी माझी गैरसमजूत झाल्याचे तिच्या गळी उतरवण्यापेक्षा मित्राला विचारणे मला योग्य वाटले तरी त्याच्या हातात फोन आल्यावर आपली बायको नेहमीपेक्षा अधिक वेळ माझ्याशी बोलली हे ध्यानात येऊन त्याने हसत हसत,"काय रे तिचं काय बौद्धिक घेत 
होतास ?"  असं विचारल्यावर "मी काय बौद्धिक घेणार तेवढी माझी बौद्धिक पातळी आहे असं तुला वाटतं का?" असं विचारल्यावर तो हसू लागला.
  बऱ्याच लोकांना अश्या नव्या सुधारणांचं का वावडं असतं मला समजत नाही आणि त्यातही आपण या गोष्टी बाळगत नाही याचा त्यांना अभिमान असतो हे विशेष.म्हणजे बाजारात आलेली प्रत्येक नवी गोष्ट आपल्याकडे असलीच पाहिजे असा अट्टाहास असणाऱ्यांचा एक वर्ग असतो.अश्या लोकांनी पूर्वी, म्हणजे मोबाइल पूर्वीच्या काळात  फोनचे विविध प्रकार  तर  ठेवलेलेच होते पण पाठोपाठ पेजर नंतर अगदी सुरवातीस अगदी एक कॉल करायला वीस पंचवीस रु. व बाहेरून आलेला स्वीकारण्यासाठीही भरभक्कम दर चालू असलेल्या काळातील मोबाइल फोन ,त्यानंतर स्मार्ट फोन व त्यानंतर येणारी त्याची प्रत्येक नवीन आवृत्ती स्वत:कडे असायलाच हवी असा त्यांचा अट्टाहास असतो तर त्याच्या अगदी विरुद्ध टोकाची भूमिका असलेला हा दुसरा वर्ग ! या वर्गाकडे संगणक कित्येक दिवस नव्हता.मी अभियांत्रिकि महाविद्यालयात असल्यामुळे त्याकाळात अगदी प्रारंभिक स्वरुपाचे संगणक हाताळले होते तरी प्रोग्रॅमिंग मध्ये फारसा रस मी घेतला नाही पण निवृत्तिनंतर मात्र संगणक वापरणे इतके सुलभ होत गेल्याने सढळपणे त्याचा वापर करू लागलो व आंतरजालाचा जास्तीत जास्त उपयोग करू लागलो व आताही स्मार्ट फोनचा वापर तितक्याच उत्साहाने करू लागलो  उलट पूर्वी माझ्याचप्रमाणे अभियांत्रिकी महाविद्यालयात प्राध्यापक म्हणून काम करत असताना मोठा रस घेऊन संगणकावर  प्रोग्रॅमिंग करणारे माझे मित्र मात्र आता संगणकावर साधा ईमेल करायचा विचार करत नसत व "आम्ही नाही बुवा त्या संगणकाच्या वाटेस जात असं काहीसं तुच्छतेने म्हणत अजूनही Whatsapp न वापरणारे माझे मित्र या प्रकारात मोडतात. आमच्यासारखे आता जुन्या काळात मोडणारे असा विचार करतात हे जरी अयोग्यच असले तरी काही तरुण पिढीतले लोकही यात समाविष्ट होतात ही आणखी नवलाची गोष्ट.म्हणजे एकीकडे सेल्फी काढून अपघातग्रस्त होणारे अतिरेकी या नव्या पिढीचे प्रतिनिधित्व करतात तर त्यांच्यातलेच काही "मी नाही त्यातली/ला" असे म्हणतात याचे आश्चर्य वाटते.
      त्यातील काही  "इतका वेळ आम्हाला नाही " असे  म्हणतात तेव्हां त्यासाठी वेळ घालवलाच पाहिजे असे नाही पण त्या सोयीचा योग्य तेवढा वापर करायला काय हरकत आहे असे मी सुचवले तरी त्याना ते मान्य नसते.माझा अमेरिकेच्या वारीत मित्र बनलेला समवयस्क मित्र अजूनपर्यंत तरी मोबाइल वापरत नव्हता अगदी अमेरिकेत असतानासुद्धा, याचे मला आश्चर्यच वाटते आता तर त्याने ग्रीन कार्डही केले आहे . (त्याच्या मुलांनी त्याच्यावर मोबाइल फोन बाळगण्याचे बंधन आता घातले असेल असे वाटते कारण तेथे तर त्यावाचून संपर्क साधणे अवघडच होते.कदाचित कोणत्याही यांत्रिक शक्तीवर चालणाऱ्या साधनांवर बहिष्कार टाकणाऱ्या अमेरिकेतील "आमिश" या जमातीचा आदर्श त्याच्यासमोर असेल.अमेरिकेच्या आमच्या एका भेटीत पेनसिल्वानियातील आमिश  वसाहतीस मुद्दाम भेट दिली तेव्हां आम्हाला अनेक वर्षानंतर घोडागाडीने फिरण्याचा योग आला.एक दिवसापुरते ते बरे वाटले तरी  संपूर्ण जीवन कोणत्याही यांत्रिक अवजारांचा वापर न करता काढण्याची शिवाय एक तत्त्व म्हणून तरी अशी जीवनपद्धतीच स्वीकारणे ही कल्पनाही करणे अवघड वाटते पण तशी जीवनपद्धती स्वीकारणारी निदान एक पूर्ण वसाहतच तेथे आहे आणि त्यामधील सर्वच लोकांची ती जीवनशैलीच आहे पण आमच्या मित्रासारखे  स्मार्ट फोन्सचा सुळसुळाट असलेल्या जगात राहूनही अश्या काही गोष्टी न वापरण्याचा  हट्टाग्रह करणाऱ्यांना काय म्हणावे समजत नाही. .
पुणे / खडकवासला :  हडपसर येथील सातव व मगर कुटुंबीयांचा अखेर आज (गुरुवार) शोध लागला आहे. बुधवार सकाळपासून सात जणांपैकी पाच जणांचे फोन बंद होते. नातेवाईकांनी हवेली पोलिस ठाण्यात तक्रार दिल्यानंतर आज (गुरुवार) सकाळी त्यांचा शोध लागण्यात यश आले. वेल्हे तालुक्यातील शिरकोली या गावात सातव आणि मगर कुटूंबीय मुक्कामाला थांबली होती.


शहराच्या पूर्वभागातील हडपसर परिसरात राहणाऱ्या दोन कुटुंबांशी काल बुधवार पासून संपर्क होत नव्हता. मगर आणि सातव कुटुंबातील सात जण एकाएकी संपर्कात नसल्याने या कुटुंबीयांचे नातेवाईक काळजीत आहेत. सिद्धार्थ उर्फ हरीश सदाशिव मगर (38 वर्षे) त्यांची पत्नी स्नेहल उर्फ ईश्वरी मगर, जुळ्या मुली – आरंभी आणि सायली (5 वर्षे) त्यांचे मित्र जगन्नाथ हरी सातव पत्नी आणि त्यांचा पाच वर्षाचा मुलगा असे सात जणांचा संपर्क होत नाही, अशी तक्रार हवेली पोलिस ठाण्यात दाखल करण्यात आली होती.

पोलिसांनी शोध घेतला असता दोन्ही कुटूंबीय सुखरूप असल्याचे स्पष्ट झाले. दोन्ही कुटूंबीय, शिरकोली गावात मोबाईल रेंज नसल्याने नातेवाईकांशी या कुटूंबियांचा मोबाईलवर संपर्क झाला नव्हता. शिरकोली गावातील गुंजन फार्म हाऊसमध्ये सातव आणि मगर कुटूंबीय मुक्कामाला थांबली होती.

सिद्धार्थ उर्फ हरीश मगर आणि जगन्नाथ हरी सातव हे दोघं जमिन खरेदी-विक्रीचा व्यवसाय आहे. ते आपल्या कुटुंबासह मंगळवारी खडकवासला, पानशेतला फिरायला गेले होते. त्यांनी खडकवासलापासून चार- पाच किलोमीटरवर असलेल्या मधील अॅक्वेरियस हॉटेलात मुक्कामही केला होता. सिद्धार्थ मगर यांच्या पत्नीचं बहिणीशी फोनवरुन बुधवारी दुपारी 11 वाजता बोलणं झालं होतं. मात्र काल (बुधवारी) दुपारी 11 वाजल्यापासून या दोन्ही कुटुंबांकडे असलेले पाच मोबाईल नंबर बंद लागत होते.

जुनी सांगवी - जुनी सांगवी, नवी सांगवी येथील मध्यावर असलेल्या साई चौक ते माहेश्वरी (ईंद्रप्रस्थ) चौक या दरम्यान पिंपरी चिंचवड महापालिकेकडुन येथील नाल्यावर उभारण्यात  आलेल्या जॉगींग ट्रॅकचे काम सध्या प्रगतीपथावर आहे. पी.डब्ल्यु.डी. मैदानाच्या शेजारी होत असलेल्या या जॉगींग ट्रॅकमुळे परिसरातील सकाळी व संध्याकाळी व्यायाम व फेरफटका मारण्यासाठी बाहेर पडणा-या नागरीकांसाठी उपयोगी ठरणार आहे.


यातच येथील परिसराचा ओसाडपणा जावुन या पदपथामुळे परिसराच्या सौंदर्यात भर पडणार आहे. जॉगींग ट्रॅक खाली साई चौक ते माहेश्वरी चौकातुन पवनानदीपात्रात हा नाला वाहतो. महापालिकेकडुन येथे भुमिगत पाईप टाकुन नाल्यावर जॉगींग ट्रॅकची उभारणी केली आहे. पदपथाच्या भोवती सिमाभिंती उभारण्यात आल्या आहेत. प्रत्येक भिंतीला ईंद्रधनुष सप्तरंग देण्यात आला आहे. याचबरोबर भिंतीवर वेली टाकण्यात येणार आहेत. सुमारे ७०० मीटर लांब व ३ मीटर रूंदीच्या या जॉगींग ट्रॅकला अंदाजित खर्च ६० लाख रूपये ईतका येणार आहे. यात रंगीत पेव्हींग ब्लॉक, नागरीकांना बसण्यासाठी बांधकामकरून बैठक कट्टे बनविण्यात आले आहेत. पथदिव्यांसोबत परिसरात हायमास्ट दिव्यांनी हा परिसर उजळणार आहे. पुर्वी ओसाड दुर्लक्षित राहिलेल्या या परिसराला या जॉगींग ट्रॅकमुळे परिसराच्या सौंदर्यात भर पडणार आहे.

प्रभागातील सर्व नगरसेवकांच्या प्रयत्नातुन हा जॉगींग ट्रँक साकारत आहे. नागरीकांना याचा आनंद घेता येईल
-संतोष कांबळे-नगरसेवक प्रभाग क्रं-३२

येथील सिमाभिंती बांधुन झाल्या आहेत.रंगरंगोटीचे काम सुरू आहे. पेव्हींग ब्लॉक,बैठक कट्टे,व ईतर कामे सुरू आहेत. शिरिष पोरेड्डी
- अभियंता "ह" प्रभाग महापालिका

मुंबई - राज्यात आधारभूत किमतीच्या खाली शेतीमाल खरेदी यापुढे गुन्हा ठरणार असून, शेतकऱ्यांचे आर्थिक शोषण करणाऱ्या व्यापाऱ्यांस एक वर्षाची कैद आणि 50 हजार रुपये दंडाची तरतूद करण्यात आली आहे. तसेच या कारवाईचे अधिकार राज्य शासनाने स्वतःकडे घेऊन कृषी उत्पन्न बाजार समित्यांवर कुरघोडी केली आहे.


केंद्र सरकार नाफेडमार्फत हमीभावावर शेतीमालाचा ठराविक कोटा खरेदी केला जातो. उर्वरित मुबलक शेतीमाल शेतकऱ्यांना अत्यल्प दरात व्यापाऱ्यांना विक्री करावा लागतो. गेल्या दोन वर्षांत तूर, हरभरा, सोयाबीन, कापूस या पिकांना हमीभावाच्या अर्ध्याइतकाही दर शेतकऱ्यांना मिळालेला नाही. यासंदर्भात सर्वच स्तरातून सरकार लक्ष्य होत असल्याच्या पार्श्‍वभूमीवर हमीभावापेक्षा कमी दराने खरेदी करणाऱ्या व्यापाऱ्यांवर कारवाई करण्याचा इशारा राज्य सरकारकडून वारंवार दिला जात होता. कायद्यातील पूर्वीच्या तरतुदीनुसार दोषी व्यापाऱ्यांवर गुन्हेगारी स्वरूपाची कारवाई करता येत नव्हती. हा विचार करून पणन कायद्यात महत्त्वपूर्ण सुधारणा करण्याचा निर्णय मंत्रिमंडळाने घेतला आहे. त्यानुसार आधारभूत किमतीच्या खाली शेतीमाल खरेदी राज्यात यापुढे गुन्हा ठरणार असून, शेतकऱ्यांची आर्थिक पिळवणूक करणाऱ्या व्यापाऱ्यांस एक वर्षाची कैद आणि 50 हजार रुपये दंडाची तरतूद करण्यात आली आहे.

बाजार समितीत आवश्‍यक पायाभूत सुविधा निर्माण व्हाव्यात व दलालीच्या पद्धतीवर आळा बसविण्यासाठी अधिकार व कर्तव्याबाबत आधीच्या कायद्यात पुरेशी स्पष्टता नसल्याने सुधारणा करण्यात आली आहे. त्यानुसार समितीचे सचिव, सभापती, पदाधिकारी, पणन मंडळ, पणन संचालक आदींची कर्तव्ये यात सुधारणा करण्यात आली आहे. तसेच बाजार समित्यांच्या ई-नाम, ई-ट्रेडिंगसाठी आवश्‍यक असलेल्या सुधारणांचाही पणन कायद्यातील सुधारणांत समावेश आहे.

पणन कायद्यातील सुधारणा
- संपूर्ण राज्याला एकीकृत बाजार क्षेत्र म्हणून घोषित करणार
- राज्यातील शेतकऱ्यांचा शेतीमाल कोणत्याही बाजार समितीतील व्यापाऱ्याला खरेदी करता येणार
- त्यामुळे शेतमालास वाजवी भाव मिळणार
- एकूण शेतीमालाच्या 30 टक्के शेतीमाल राज्याबाहेरून येणाऱ्या बाजार समित्यांना विशेष दर्जा
- उत्तरेतील आझादपूर मंडीच्या धर्तीवर या बाजार समित्यांची रचना

मुंबई -  माजी पंतप्रधान अटलबिहारी यांच्या जाण्याने हिंदुस्थानच्या राजकारणातील महानायक काळाच्या पडद्याआड गेला आहे. युगांत झाला आहे, अशा शब्दांत उत्तर प्रदेशचे राज्यपाल राम नाईक यांनी वाजपेयी यांना श्रद्धांजली वाहिली आहे. तसेच वाजपेयी यांचे मुंबईत राज्य सरकारच्या वतीने एक स्मारक उभारू, अशी घोषणा मुख्यमंत्री देवेंद्र फडणवीस यांनी या वेळी केली.


अटलबिहारी वाजपेयी यांच्यावरील श्रद्धांजली सभेचे आयोजन नरिमन पॉइंट येथील एनसीपीएच्या सभागृहात करण्यात आले होते. या वेळी केंद्रीय मंत्री पीयूष गोयल यांच्यासह राज्य मंत्रिमंडळातील सदस्य, भाजपचे पदाधिकारी, नेते, कार्यकर्ते आदी उपस्थित होते.

राज्यपाल नाईक म्हणाले, ""कवी मनाच्या हळव्या अटलबिहारी वाजपेयी यांच्याबरोबर राजकीय, सामाजिक जीवनात काम करण्याचा अनुभव गाठीशी आहे. माझ्यासारखा कार्यकर्ता त्यांच्या संस्कारामुळे घडला आहे. खऱ्या अर्थाने ते भारतीय राजकारणातील महानायक होते.''
मृत्यूला आव्हान देणारा माणूस अशा शब्दांत वाजपेयी यांचे वर्णन करून मुख्यमंत्री देवेंद्र फडणवीस म्हणाले, ""त्यांनी आम्हाला ध्येय दाखवले. ध्येयवाद शिकवला. अशा व्यक्‍तिमत्त्वाचे मुंबई शहरात स्मारक राज्य सरकारच्या वतीने उभारले जाईल.''

यानंतर प्रदेशाध्यक्ष रावसाहेब दानवे यांनी देखील अटलबिहारी वाजपेयी यांच्याविषयी जुन्या आठवणींना उजाळा दिला. या वेळी वाजपेयी यांच्या अस्थिकलशाचे राज्यातील विविध नद्यांत सोडण्यासाठी भाजपाच्या जिल्हाध्यक्षांना वाटप करण्यात आले.

पिंपरी - पुणे-नाशिक आणि पुणे-मुंबई महामार्ग जोडण्यासाठी नवनगर विकास प्राधिकरणाने स्पाइन रस्ता उभारला आहे. मात्र, महापालिका आणि प्राधिकरण यांच्या त्रिवेणीनगर येथील डीपी प्लॅनमध्ये फरक आहे. त्यामुळे काही नागरिकांनी हरकत घेतली आहे. त्यामुळे महापालिकेच्या हद्दीतील केवळ तीनशे मीटरचा रस्ता सुमारे पंधरा वर्षांपासून रखडला असून, स्पाइन रस्त्याच्या मार्गात तो मोठा अडथळा ठरत आहे.


औद्योगिक, व्यापारी आणि निवासी क्षेत्रांसाठी दळणवळण सोयीचे व्हावे, यासाठी नवनगर विकास प्राधिकरणाने स्पाइन रोडची आखणी केली होती. पुणे-नाशिक, पुणे-मुंबई आणि मुंबई-बंगळरू (देहूरोड-कात्रज बाह्यवळण) महामार्ग जोडण्याचा त्यांचा उद्देश आहे. त्यासाठी प्राधिकरण व महापालिका यांनी १९८६-९६ असा संयुक्त डीपी प्लॅन तयार केला होता. त्यानुसार ७५ मीटर स्पाइन रस्ता विकसित करण्याचे नियोजन होते. प्राधिकरणाने त्यांच्या हद्दीतील रस्त्याची उभारणी पूर्ण केली आहे. त्याचे काम दहा वर्षांपूर्वीच पूर्ण झाले आहे. मात्र, त्रिवेणीनगर येथे सुमारे तीनशे मीटरचा रस्ता रखडला आहे. हा भाग महापालिकेच्या हद्दीत येत आहे. या ठिकाणी महापालिकेच्या डीपी प्लॅननुसार स्पाइन रस्ता प्राधिकरणाच्या १९८६च्या डीपीपेक्षा सुमारे ३० मीटरने दक्षिणेकडे दर्शविलेला आहे. त्यानुसार सुमारे ४० मिळकतधारक जास्त बाधित होत आहेत. त्यामुळे येथील रहिवाशांनी हरकत घेतली आहे. त्यांच्या म्हणण्यानुसार प्राधिकरण व महापालिका यांच्या संयुक्त डीपीनुसार किंवा उपलब्ध जागेतच रस्ता करावा. मात्र, महापालिका स्वतःच्या डीपीवर ठाम राहिल्यामुळे रस्ता रखडला आहे.

त्रिवेणीनगर येथील तीनशे मीटर रस्ता पूर्ण झाल्यास वाहनचालकांना थेट जाणे सोयीचे होणार आहे. सध्या वाहनचालकांना कस्तुरी मार्केट, थरमॅक्‍स चौक, यमुनानगर या रस्त्यांचा किंवा कृष्णानगरमधील छोट्या गल्लीचा वापर करावा लागतो. स्पाइन रस्ता पूर्ण झाल्यास वाल्हेकरवाडीमार्गे औंध-रावेत बीआरटी रोड व बाह्यवळण मार्ग जोडला जाणार आहे. त्यामुळे शहरातील वाहतुकीवरील ताण कमी होणार आहे. हाच रोड एचसीएमटीआर (हाय कपॅसिटी मास ट्रान्झिट रूट) म्हणून ओळखला जात आहे.

नागरिक म्हणतात...
प्राधिकरणाच्या डीपीनुसार बाधित मिळकती ९२ असून, एकूण क्षेत्र २८० गुंठे आहे. मात्र, महापालिकेच्या डीपीनुसार बाधित मिळकती १२८ असून, एकूण क्षेत्र ३६० गुंठे आहे. त्यामुळे जवळपास ३६ मिळकती आणि ८० गुंठे जागा जास्त बाधित होत आहेत.

महापालिकेच्या मते...
प्राधिकरणाच्या डीपीनुसार बाधित मिळकती ९२ असून, एकूण क्षेत्र २८० गुंठे आहे. मात्र, महापालिकेच्या डीपीनुसार बाधित मिळकती सुमारे ७६ आहे. त्यामुळे प्राधिकरणाच्या डीपीनुसार जवळपास १६ मिळकती जास्त बाधित होत आहेत. त्यामुळे महापालिकेचा डीपी योग्य आहे.

सेक्‍टर ११ मध्ये स्थलांतर
स्पाइन रस्त्यामुळे त्रिवेणीनगर येथे बाधित होणाऱ्या मिळकतधारकांना प्राधिकरणातील सेक्‍टर ११ मध्ये पर्यायी जागा देण्यात येणार आहे. त्यासाठी १.४५ हेक्‍टरचा भूखंड राखीव आहे. प्रत्येक मिळकतधारकास १२५० चौरस फुटांचा भूखंड दिला जाणार आहे. त्यापोटी महापालिकेने १६ कोटी ६५ लाख रुपये प्राधिकरणाला दिले आहेत. रहिवाशांच्या म्हणण्यानुसार, सेक्‍टर ११ मधील भूखंड प्राधिकरणाच्या डीपीमुळे बाधित होणाऱ्या ९२ मिळकतधारकांसाठी पुरेसा आहे. मात्र, महापालिकेच्या डीपीनुसार जादाचे सुमारे ३६ मिळकतधारक बाधित होत असल्यामुळे आणखी ७५ गुंठ्यांची आवश्‍यकता आहे. तशी मागणीही महापालिकेने प्राधिकरणाकडे केली आहे. मात्र, महापालिकेच्या डीपीनुसार रस्ता झाल्यास त्याला दोन ठिकाणी वळणे येणार असून, वाहतुकीस तो धोकादायक ठरू शकतो, त्यामुळे प्राधिकरणाच्या डीपीनुसारच स्पाइन रस्ता झाला पाहिजे.

असा आहे स्पाइन रस्ता
एकूण लांबी    ९.१ किलोमीटर
रस्त्याची रुंदी    ७५ मीटर
एमसीएमटीआर रुंदी    ३० मीटर
दोन्ही बाजूचा रस्ता    २२.५ मीटर